---
layout: post
title:  'Dag 21 - Aventinus Eisbock'
permalink:  '/day/21'
author:  'Eelke'
description:  'Zware Duitse jongen met tonen van donkerfruit'
---
<p class='intro'><span class='dropcap'>Z</span>ware Duitse jongen met tonen van donkerfruit</p>

Op deze donkerste dag van het jaar heb je wel wat sterks nodig. Iets wat donkerder is dan de donkerste dag, maar je wezen verlicht zodra de eerste druppel op de tong belandt. Sjonge, jonge jonge wat is dit lekker. Hoe tarwe zo naar fruit kan smaken is mij een raadsel. Precies wat je nodig hebt om vandaag uit bed te komen. Ik heb dit jaar wellicht enkele honderden liters Duits bier genuttigd ten einde de staat van dronkenschap te bereiken. Uit een blik en niet al te duur. Dat doe je niet voor je lol. Wat kan dat dunne bier je gaan tegenstaan zeg. Wat een minkukels om dat als genotsartikel in de verder nette supermarkt aan te bieden. Als christen en Greenpreace-vrijwilliger deed ik mijn best om ook de Duitser lief te hebben, maar het werd me niet gemakkelijk gemaakt. Deze ijsbok maakt alles goed. Het is mijn messias die mij van mijn latente haat verlost. Het zijn maar zeer weinigen aan wie dit uitzonderlijk goede Duitse bier geopenbaart wordt. Laten we een moment stil staan bij het leed van zovelen voor wie iedere dag weer een Krombacher, Becks, BItburg, Jever,  Oettinger, Warsteiner, Veltins, Konig, Lowenbrau in de koelkast staat.

<figure><img src='/assets/img/day_21.jpg' alt=''/> <figcaption>Aventinus Eisbock is een Ijsbok van 12%, gebrouwen door Schneider Weisse.</figcaption></figure>
