---
layout: post
title: >
  Dag 9 - Edelhert Donker
year: 2021
permalink:  '/post/2021-08-09'
author:  'Jaap'
description: >
  Een prachtig zwaar en edel bier om rustig van te genieten.
---
<p class='intro'><span class='dropcap'>E</span>en prachtig zwaar en edel bier om rustig van te genieten.</p>

# Edelhert Donker
**Op de fles van dit bier staat: _‘Proef de wildernis’_. Verder wordt de fles gesierd met een edelhert dat je vanuit een mistig, mysterieus bos, indringend aankijkt. Dat schept verwachtingen: een edel, intens en een tikje mysterieus bier.** 

Die verwachting wordt wat mij betreft waargemaakt door de jongens van de Heidebrouwerij uit Ede. Dit is een mooi donker bier met een intense smaak. Ik proef zowel zoet als bitter. Het zoete heeft iets van caramel. Het bittere laat iets langer op zich wachten. Na een paar slokken proef ik een wat tintelende, niet onprettige nasmaak. Met zijn 9% alcohol is het geen bier om snel achterover te slaan, maar eerder een bier om rustig van te genieten. Als je er niet rustig van zou genieten zou dat zonde zijn, want het bier heeft maar liefst een jaar gerijpt in de kelders van de brouwerij.

De reden dat ik dit bier gekozen heb, is dat het een bier is dat ik goed vind passen bij een koude decembermaand. Daarnaast is het gebrouwen in mijn geboorteplaats, Ede, wat een leuke bijkomstigheid is. En als inwoner van Apeldoorn (de hoofdstad van de Veluwe) voel ik mij ook aangesproken door deze ode aan de Veluwse bossen en haar inwoners.

